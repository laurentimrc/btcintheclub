# Manifesto

*Bitcoin in The Club* nasce dall'esigenza di generare un ***flusso di condivisione di idee***, visioni ed esperienze utili ai più per costruire gli strumenti necessari 
per ***affrontare in maniera critica il mondo delle criptovalute*** e la criptoeconomia.

Si pone come spazio aperto di dialogo su un nuovo social network, *Clubhouse*, basato interamente sulla voce, e si trasforma in un luogo di ritrovo virtuale dove studiosi, sviluppatori, investitori e semplici curiosi così come tanti altri condividono il proprio *know how* per generare valore nell'intero settore italiano.

Il momento storico in cui questo sta accadendo verrà ricordato nella storia dell'umanità alla stregua dei periodi connotati dalla peste e dalle guerre che hanno 
sconvolto il nostro pianeta. A differenza dei secoli precedenti, oggi abbiamo dalla nostra parte la tecnologia che ci permette di affrontare le crisi con strumenti in grado di sopperire alle limitazioni imposteci.
In un momento in cui tutti siamo costretti ad una vita sedentaria ed abitudinaria queste tipologie di strumenti hanno supportato il cambiamento, e noi di *Bitcoin in The Club* siamo felici di aver contribuito, almeno in parte alla crescita personale di alcuni di loro.

Il gruppo, che al momento conta circa 700 membri, costituisce oramai un punto di riferimento per l'instaurazione di una dialettica che coinvolge anche numerosi professionisti interessati al mondo cripto per le loro attività personali e imprenditoriali. Ogni categoria apporta in modo totalmente disinteressato contenuti formativi che conferiscono *quid pluris* alle menti di chi giornalmente ci ascolta.
Troppo spesso durante gli scorsi anni (e purtroppo di nuovo in questo periodo) si lotta l'uno contro l'altro cercando in tutti i modi di accaparrarsi una piccola fetta di una torta striminzita.
Ma c'è una cosa che in pochi considerano: la grandezza.
Più è grande la torta più tutti hanno modo di gustarla, più è piccola più rischiano di bruciare energie per delle briciole. 
Da quest'ultima metafora spero vivamente che si comprenda l'obiettivo che vogliamo raggiungere, quello di creare una sinergia tra attori differenti per lo sviluppo del settore blockchain e cripto in Italia. Non c'è bisogno di tirarsela, non c'è bisogno di fare i tuttologi, perché anche l'informazione prima o poi verrà decentralizzata come tutto il resto.

Questo repository è l'essenza di quello che ogni giorno facciamo e l'inizio di un qualcosa che porterà, a breve o lungo termine, a degli ottimi frutti.
